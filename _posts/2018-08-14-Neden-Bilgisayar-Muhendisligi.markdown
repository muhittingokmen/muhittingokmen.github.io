---
layout: post
title: Neden Bilgisayar Mühendisliği?
date: '2018-08-12 22:09:23 -0400'
excerpt_separator: <!--more-->
published: true
---

Merhaba, 

MEF Üniversitesi tercih günlerinde üniversite tercihi yapma aşamasında pek çok öğrenci ve ailesiyle görüştüm. Bu yazıda, sıkça sorulan soruları dikkate alarak meslek seçimi yapmaya çalışan arkadaşlara yardımcı olmaya çalışacağım.
<!--more-->

### Neden Bilgisayar Mühendisliği?
Her şeyden önce Bilgisayar Mühendisliği (BM) kelimenin tam anlamıyla çağını yaşayan bir meslek dalı. Hepimizin farkında olduğu gibi bilgisayarın kullanılmadığı alan kalmadı gibi. İş dünyasındaki uygulamalardan, sosyal medyaya, endüstriyel üretimden tarıma, bankacılıktan, iletişim sektörüne kadar hemen her alanda bilgisayar kullanılıyor. 

Tüm bu alanlarda kullanılan yazılımlara ek olarak günlük yaşantımızda elimizden düşürmediğimiz cep telefonlarında kullandığımız uygulamalar bilgisayar mühendisleri tarafından geliştiriliyor.  

Günümüzde bilgisayar sektörü en büyük ticari başarıların elde edildiği alanların başında yer alıyor. Dünyanın en zenginlerinin bilgisayarla ilgili işlerden zengin olmuş olmaları da bilgisayarın günümüzdeki önemini gösteriyor. Dünyadaki dudak uçuklatan ticari başarıların yanı sıra ülkemizde de, teknokentlerde bulunan firmaların %80'e yakınının bilişim firmaları olduğunu görüyoruz. 

Bütün bunlar, öğrencilik yıllarında staj yeri ararken, mezun olduğunuzda iş ararken büyük bir avantaj olarak önünüze çıkıyor. Dolayısıyla iyi eğitim almış bilgisayar mühendisinin hem ülkemizde hem de tüm gelişmiş ülkelerde cazip koşullarla iş bulma olasılığı çok yüksek. 

Bilgisayar mühendisliği tüm dünyada geçerli bir meslek. Mesleki bilgisini, İngilizce ve iletişim becerilerini belli bir seviyeye yükselterek mezun olmuş bir bilgisayar mühendisinin ABD'de Avrupa ülkelerinde oldukça iyi koşullarda iş bulma olasılığı çok yüksek. 

Yine bilişim sektöründe, girişimci gençlerin küçük yatırımlarla firmalar kurarak yenilikçi ürünler geliştirip büyük katma değer yaratma olasılıkları diğer sektörlere göre oldukça yüksek. Dünyada ve ülkemizde bunun başarılı örnekleri var. Ülkemizin ekonomik olarak düzlüğe çıkmasında en büyük umut, eğitimli gençlerimizin yüksek katma değer yarattıkları başarılı firma sayısının artırılmasıdır. 

### Ben yapabilir miyim, bana uygun mu?
Sıkça karşılaştığımız sorulardan biri bu soru. Tamam BM güzel meslek de, ben yapabilir miyim? 
Kanımca, gençlerin Bilgisayar Mühendisliği alanında  başarılı olmaları için Matematik ve Fen konularına ilgili olmaları, ama her şeyden önce bu konuları öğrenmeye istekli olmaları gerekiyor. Bilgisayar Mühendisliği eğitimi kolay bir eğitim değil. Bilgisayarın yapısını, nasıl çalıştığını öğrenmekten, program/yazılım geliştirmeye kadar daha önce öğrencinin karşılaşmadığı pek çok konuda öğrenilmesi gereken çok şey var. Bunları öğrenmenin/öğretmenin en doğru yolu da proje yapmak. Dolayısıyla bilgisayar mühendisliği öğrencilerinin dört yıllık eğitimleri boyunca pek çok proje yaparak deneyim kazanmaları gerekiyor. Yoğun ama severek yapıldığında oldukça keyifli işler. Ve en önemlisi başarıyla tamamlandığında havucun büyük olması :) 

Bilgisayar Mühendisliği, yapay zeka, robotik, makine öğrenmesi, bilgisayarla görme, bilgisayar haberleşmesi, bulut teknolojileri, kriptoloji, paralel hesaplama gibi geniş bir yelpazede ilginç konuları içermekte. Bu geniş yelpazede, her öğrenci hoşlanacağı bir alan bulmakta zorlanmayacaktır. 

Son olarak, Bilgisayar Mühendisliği okumaya karar veren gençlerimizin üniversite seçimi aşamasında, bölümde tam zamanlı hoca sayısını, hocaların yurtiçi ve yurtdışı deneyimlerini, yaptıkları bilimsel yayınlarını, yurtdışı bağlantılarını, ders programlarının güncelliğini,  derslerin işleniş şeklini, öğrenciyi, eğitimi ve kaliteyi ne kadar önemsediklerini ellerinden geldiğince değerlendirmelerinde yarar var. 

Tüm gençlerimize ve ailelerine, meslek seçimlerinde, üniversite seçimlerinde başarılar diliyorum.
